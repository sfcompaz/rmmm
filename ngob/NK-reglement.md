9.9 Het Zwitsers op weerstandspunten
------------------------------------

Op basis van de regels van de Koninklijke Nederlandse Schaakbond

1.  Definities

    1. Weerstandspunten

       De weerstandspunten (WP) van een speler is de som van de gescoorde punten die zijn tegenstanders
       in de tot op dat moment gespeelde ronden hebben behaald.

    2. Sonneborn-Berger score

       De Sonneborn-Berger (SB) score van een speler is de som van de gescoorde punten van de
       tegenstanders van wie de betreffende speler heeft gewonnen, vermeerderd met de halve som van de 
       gescoorde punten van die tegenstanders waartegen hij jigo heeft gespeeld.

    3. Scoregroep

       Spelers met evenveel punten vormen een scoregroep.

    4. Wachtkamer

       Bestaat een scoregroep uit een oneven aantal spelers, dan zal minimaal een speler ingedeeld moeten
       worden tegen een speler met een lagere score. Ook in een scoregroep met een even aantal spelers 
       kan het voorkomen dat spelers binnen hun eigen scoregroep niet indeelbaar zijn. Spelers uit een 
       scoregroep die niet indeelbaar zijn, komen tijdelijk in de wachtkamer en van daaruit in de 
       eerstvolgende scoregroep.

    5. Kleursaldo

       Het kleursaldo van een speler is het aantal malen dat de betrokkene met zwart heeft gespeeld,
       verminderd met het aantal malen dat hij met wit heeft gespeeld.

    6. Lotingsnummer

       Voor de indeling van de eerste ronde wordt aan iedere speler een lotingsnummer toegekend.

2. Klassering

    1. Ten behoeve van de indeling worden de spelers geordend op achtereenvolgens:
        a)  gescoorde punten (van hoog naar laag)
        b)  weerstandspunten (van hoog naar laag)
        c)  Sonneborn-Berger score (van hoog naar laag)
        d)  lotingsnummer (van laag naar hoog)
    2. Een speler die niet is ingedeeld omdat het aantal deelnemers oneven is, krijgt een reglementair punt.
    3. Alle reglementaire uitslagen worden (uitsluitend voor de berekening van WP en SB) als jigo tegen
       zichzelf behandeld.
    4. Als een partij zonder resultaat eindigt (door zetherhaling), dan wordt deze als jigo behandeld.

3. Indelingsnormen

    1. Twee spelers mogen ten hoogste eenmaal tegen elkaar spelen.
    2. Een speler die reeds zonder te spelen een punt heeft gekregen, komt niet meer in aanmerking voor
       een vrije ronde. Dit heeft betrekking op een reeds verkregen punt door het oneven zijn van het
       aantal spelers alsmede wegens het niet of te laat verschijnen van een tegenstander.
    3. Het scoreverschil tussen twee tegen elkaar ingedeelden dient 0 te zijn, of, indien dit niet mogelijk is
       zonder 3.1 of 3.2 te overtreden, zo klein mogelijk. Bij keuze tussen een paar met een groot
       scoreverschil of een aantal paren met een kleiner verschil, wordt de laatste mogelijkheid gekozen.

4. Indelingsprocedure.

    1. Beginnend bij de hoogste scoregroep, wordt voor elke scoregroep onderstaande procedure 
       doorlopen. Vervolgens worden de kleurregels (zie 6.) gebruikt om vast te stellen wie met welke
       kleur speelt.
    2. Spelers die resteren van (een) hogere scoregroep(en) worden uit de wachtkamer gehaald en aan de te
       behandelen scoregroep toegevoegd.
    3. De grootte van de nieuwe wachtkamer wordt bepaald. Het aantal wachtkamerkandidaten is in eerste
       instantie 0 voor een puntengroep met een even aantal spelers en 1 voor den puntengroep met
       een oneven aantal spelers. Blijkt het niet mogelijk te zijn voor de overgebleven spelers een indeling te
       vinden die aan 3.1 en 3.2 voldoet, dan wordt het aantal wachtkamerkandidaten vermeerderd met twee 
       en wordt opnieuw geprobeerd een indeling voor de overgebleven spelers te vinden. In het meest
       extreme geval kan het nodig zijn de hele scoregroep naar de wachtkamer te sturen.
    4. De keuze van de wachtkamerkandidaten wordt bepaald door de volgende regels (met afnemende
       prioriteit):
        a)  zo weinig mogelijk spelers die al uit een hoge puntengroep komen opnieuw naar de wachtkamer sturen.
        b)  zo weinig mogelijk spelers naar de wachtkamer sturen die daarna opnieuw naar de wachtkamer zullen moeten gaan
        c)  de speler(s) met de hoogste WP
        d)  de speler(s) met de hoogste SB
        e)  de speler(s) met de laagste lotingsnummer(s). 
    5. De indeling gebeurt binnen groep door de spelers van hoog naar laag binnen de betreffende groep af 
       te werken, daarbij rekening houdend met 3.1 en 3.3. Binnen een scoregroep wordt de tegenstander
       dan geselecteerd door de volgende regels (met afnemende prioriteit):
        a)  laagste WP
        b)  laagste SB
        c)  hoogste lotingsnummer
    6. Is er voor de laatste spelers van een puntengroep geen indeling mogelijk, dan wordt telkens de
       laatstgevormde paring opengeknipt; voor de hoogstgeclasseerde van de twee daardoor vrijkomende
       spelers wordt dan een volgende tegenstander, overeenkomstig 4.5, geprobeerd.
    7. Het kan voorkomen dat in een scoregroep geen volledige indeling mogelijk is. In dat geval moet de 
       keuze van de wachtkamerkandidaten veranderd worden (zie (4.4), of, als dat niet (meer) mogelijk is,
       moet het aantal wachtkamerkandidaten met twee vermeerderd worden (zie 4.3).
    8. Als in de laatste scoregroep geen volledige indeling mogelijk is, wordt teruggegaan naar de 
       voorlaatste scoregroep en wordt daar een volgende wachtkamer geprobeerd (zie 4.4), of, als dat niet
       (meer) mogelijk is, dan wordt het aantal wachtkamerkandidaten met twee vermeerderd (zie 4.3). Als
       ook dat niet (meer) mogelijk is (d.w.z. als de gehele scoregroep in de wachtkamer zit), dan wordt 
       er nog een groep teruggegaan, enz.

5. De eerste ronde

    1. Als het aantal deelnemers (N) van tevoren exact bekend en even is, dan luidt de indeling van de 
       eerst ronde: 1 tegen N, 2 tegen N-1, 3 tegen N-3, enz. Als het aantal oneven is, dan krijgt nummer 1
       een reglementair punt en speelt 2 tegen N, 3 tegen N-1, enz.
    2. Als het aantal deelnemers (N) van tevoren niet exact bekend is, dan luidt de indeling van de eerste
       ronde: 1 tegen 2, 3 tegen 4, 5 tegen 6, enz. Blijkt het aantal deelnemers oneven te zijn, dan krijgt
       nummer N een reglementair punt.
    3. Bij zowel 5.1 als 5.2 speelt steeds de eerstgenoemde met zwart.

6. Kleurregels

    1. Kleuren worden toegekend door de volgende regels (met afnemende prioriteit):
        a)  Het kleursaldo dat niet 0 is, op of dichterbij 0 brengen.
        b)  Alterneren met de kleur van die ronde waarin beide spelers voor het laatst met verschillende
            kleur speelden.
        c)  Het kleursaldo van de hoger geklasseerde speler op of dichterbij 0 brengen.
        d)  De hoger geklasseerde speler alterneert t.o.v. de voorgaande ronde.

7. Slotopmerkingen

    1. Indien bij het maken van een indeling het aantal in te delen spelers oneven is, zal na het doorlopen
       van de indelingsprocedure een speler in de wachtkamer eindigen waarvoor geen tegenstander meer 
       is. Deze krijgt een reglementair punt (zie 2.3). Als hij volgens 3.2 hiervoor niet in aanmerking komt,
       wordt de keuze van de wachtkamerkandidaat in de laatste scoregroep veranderd (zie 4.4).
    2. Niet gespeelde en reglementair besliste partijen tellen voor de regels 1.5 en 3.1 niet mee.
    3. Spelers die zich tijdens het toernooi terugtrekken, worden niet meer ingedeeld. Spelers waarvan
       voor de indeling van een bepaalde ronde bekend is bij de wedstrijdleider dat zij niet zullen spelen,
       worden voor die ronde niet ingedeeld en ontvangen hiervoor een reglementaire 0 (zie 2.3).
    4. Afgebroken partijen worden, zolang zij niet zijn beëindigd, voor de indeling als jigo behandeld.
    5. Tenzij in het toernooireglement uitdrukkelijk anders is bepaald, geldt voor het eindklassement
       achtereenvolgens:
        a)  het aantal behaalde punten. Is dit gelijk voor meerdere deelnemers, dan worden eventuele 
            geldprijzen gedeeld.
        b)  weerstandspunten
        c)  Sonneborn-Berger score
        d)  onderling resultaat. Dit criterium wordt alleen gehanteerd als alle gelijkgeëindigden elkaar
            allen hebben ontmoet.
        e)  loting
    6. Een eenmaal gepubliceerde indeling wordt niet meer gewijzigd, tenzij deze niet voldoet aan 3.1 of 3.2
    7. Als een uitslag foutief is verwerkt of als een partij met verwisselde kleuren blijkt te zijn gespeeld,
       dan wordt hiermee slechts rekening gehouden bij nog te maken indelingen.
    
